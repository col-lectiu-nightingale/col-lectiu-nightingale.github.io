La crisi sanitària, social i econòmica generada per l’actual pandèmia representa el major repte de la nostra generació. Més enllà de l’esforç sobrehumà assumit pel nostre personal sanitari i d'altres treballadors d'institucions públiques i privades, la situació actual requereix una resposta conjunta i cohesionada de totes les institucions i de la societat civil.
Creiem que el talent innovador i la confiança són dues pedres angulars per tal d'afrontar amb èxit el repte sanitari de caire immediat, així com els reptes socials i econòmics que apareixeran a mitjà i llarg termini.

El talent innovador del nostre país és un actiu incalculable per trobar solucions imaginatives i tècnicament avançades als problemes que anirem afrontant en l'àmbit de la salut pública, econòmic i social. Alguns exemples del mateix són la fabricació de respiradors mitjançant dissenys lliures per a impressores 3D impulsada per empreses locals, la manufactura de material de protecció sanitari amb la mateixa tecnologia, el treball de modelització epidemiològica dels nostres investigadors o la utilització de les dades de telefonia mòbil per entendre la relació entre mobilitat i expansió del virus [1].

D'altra banda, la confiança mútua entre les institucions i la ciutadania és i serà fonamental per entendre, respectar i col·laborar amb les decisions que, sens dubte, caldrà prendre. Creiem que la transparència és vital per aconseguir aquesta confiança.  

El probable perllongament en el temps de l’epidèmia, junt amb l’impacte social i econòmic de la mateixa, fa patent la necessitat de desenvolupar estratègies per recuperar l’activitat econòmica i compatibilitzar-la amb la gestió del virus. Creiem que el coneixement científic i tècnic en el camp del tractament de dades serà clau en a aquesta tasca, ja que proporciona eines per analitzar escenaris, modelar sistemes complexos i conseqüentment optimitzar-ne els recursos i les decisions. 

Creiem doncs que, per respondre a aquesta crisi, les administracions públiques tenen el deure i l'oportunitat de potenciar i desenvolupar aquests dos aspectes, i demanem que en un primer terme:

1. Es publiquin diàriament les dades epidemiològiques als portals de dades obertes de l'administració, a un nivell de detall adequat (veure Apèndix I) per assegurar-ne l'explotació estadística tot i garantint el dret a la privacitat, i en un format explotable per programari [2] tal i com ha estat demanat per experts en epidemiologia i salut pública [3].

I, seguidament:

2. S’adoptin, amb el conjunt de les CCAA així com el Govern Central, uns criteris estàndards i universals de diagnòstic, classificació i reportatge de casos i defuncions, per tal d’evitar les discrepàncies de criteri fins ara observades en les dades reportades a nivell regional [4], [5].
3. En cas que no existeixi, es desenvolupi un sistema informàtic de recollida, validació, agregació, ofuscació i difusió de les dades recollides en els punts d'actuació (hospitals, CAPs, telèfons d'emergència, aplicacions mòbils) en un format adequat que en permeti el tractament informàtic. Paral.lelament, creiem fermament en la importància de protegir el dret a la privacitat i les llibertats personals, i recollim a l'Apèndix II algunes consideracions ètiques a tenir en compte a l'hora de recollir, agregar i publicar aquestes dades.
4. Es publiquin els models epidemiològics, sociosanitaris i econòmics emprats per modelitzar la progressió i l’impacte de l'epidèmia i estimar l’efectivitat de les intervencions, a fi d'estimular el debat científic sobre la validesa, fiabilitat i precisió dels mateixos.

Creiem que la recollida i l’obertura d'aquestes dades facilitaria el desenvolupament de noves eines per lluitar contra les conseqüències sanitàries, socials i econòmiques de la pandèmia, per exemple:

* La visualització, contextualització, anàlisi i comunicació precisa de les dimensions de la pandèmia per tal d’informar i conscienciar la ciutadania, 
* El desenvolupament d'estratègies de mostreig avançades per maximizar el nombre de d’infeccions detectades (simptomàtiques o asimptomàtiques) amb el mínim nombre de tests,
* El desenvolupament d'estratègies de confinament selectiu sofisticades, per minimitzar l'impacte econòmic tot limitant la progressió de la pandèmia,
* El desenvolupament de models predictius per a millorar la gestió d’una possible segona onada el proper hivern,
* El desenvolupament de models d'Intel.ligència Artificial de pre-diagnòstic ràpid basat en dades de localització, potencial exposició a contactes, símptomes o d'altres,
* El desenvolupament de models de quantificació de l'impacte econòmic en funció de la severitat de les estratègies d’alentiment d’activitat econòmica i de distanciament social.

Som molts els professionals en el sector tecnològic i científic preocupats per la situació actual, però esperançats per la resposta cívica que ha desencadenat. Treballem plegats, societat civil, administració i tota mena d'institucions per fer front al major repte del segle i sortir-ne enfortits!


[1] Des del dia 28 de Març, aquesta última aplicació sembla ser adoptada pel Govern Central, segons el BOE 4162
[2] Celebrem la iniciativa recent de la Generalitat de Catalunya de publicar les dades a nivell local al portal de l'AQuAS i al portal de dades obertes de la Generalitat, així com del Govern d'Espanya a nivell de Comunitat Autònoma al portal de l'Instituto de Salud Carlos III. En el primer cas, demanem que les dades es publiquin en un format accessible, veure per exemple aquest repositori. En el segon cas, demanem al Govern Central que comenci a publicar les dades de tests administrats a més d'una segregació per regió, edat, sexe, etc.
[3] O. Mitjà et al. "Experts’ request to the Spanish Government: move Spain towards complete lockdown"
[4] Los diferentes criterios con los que se recogen los datos impiden conocer la dimensión de la epidemia en España, eldiario.es, 30/03/2020, 
[5] A. L. García-Basteiro et al, Monitoring the COVID-19 epidemic in the context of widespread local transmission


# Apèndix I: Especificacions de les dades a recollir i publicar

Demanem que es comenci a recollir i publicar, de forma periòdica, en la mesura que les possibilitats i tècniques actuals ho permetin, les següents dades:

* Nombre de tests administrats i el seu resultat, segregats per tipus de test (PCR, serològics o altres) i per centre hospitalari d’administració (incloent-hi centres concertats i privats).
* Nombre i tipus de símptomes reportats,
* Nombre d’ingressos hospitalaris, 
* Nombre d’ingressos en UCI, 
* Nombre d'altes hospitalàries, 
* Nombre de defuncions, per causa i lloc de defunció (hospitals, residències de gent gran o domicilis)
* Nombre de trucades als números d’emergència, així com el nombre de trucades no ateses 
* Ocupació del transport públic als grans nuclis urbans, segmentada per servei i dia

Idealment, totes aquestes dades haurien de ser segmentades per dia, edat, sexe, comorbiditats, per lloc d’empadronament, i allà on correspongui, per centre hospitalari. Per tal de garantir el dret a la privacitat de l’individu, caldrà establir criteris d’ofuscació allà on el nombre d’observacions en un donat segment de sexe, gènere i localització geogràfica fos suficientment petit com per identificar-ne l’individu.

Les dades haurien de ser publicades diàriament als portals de dades obertes de l'administració, en un format consistent i adequat per al seu accés programàtic i amb un registre dels canvis retroactius efectuats degut a canvis de criteri o correccions a posteriori.
